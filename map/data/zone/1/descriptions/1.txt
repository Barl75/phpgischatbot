La partenza del sentiero è presso la struttura Ente Foreste di Pixinamanna (102 m s.l.m.), raggiungibile proseguendo la strada cementata che reca ai centri di Sardegna Ricerche (polo scientifico "Polaris") nel comune di Pula.

Dalla partenza, il sentiero segue l’affascinante greto del Riu Palaceris, passando per lunghi tratti sopra ciò che resta della sede viaria di un antico trenino a scartamento ridotto. Il greto è sconvolto dalle alluvioni, ma il passaggio è sempre abbastanza agevole. Si raggiunge la località Dispensa Tonietti (220 m s.l.m.), ora ristrutturata dall’Ente Foreste.

Lasciando sulla sinistra la Dispensa Tonietti e superato un ponticello in pietra, si prosegue per una antica carrareccia di carbonai, in decisa salita, arrivando a S’Arcu de Montixi (646 m s.l.m.) presso una sorgente ed una vasca utilizzata per l’antincendio.

Una mulattiera in mezzo ai corbezzoli permette di raggiungere la cresta, estremamente panoramica, che porta a S’Arcu de is Cerbus (550 m s.l.m.): come dice il nome, è qui possibile osservare spesso questi animali. Si ridiscende fino al Riu Crapitta, presso l’omonimo ovile, risalendo di poco il fiume per raggiungerlo e si risale su un’ampia spalla, prima sotto la lecceta ed infine in una zona di rimboschimento, con la vista che si apre all’intorno. Da qui, una semplice sterrata porta in breve a Is Cannoneris (717 m s.l.m.).$http://www.sardegnasentieri.it/sentieri/pixinamanna-cannoneris-200