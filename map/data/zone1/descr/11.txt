Questo sentiero collega la struttura forestale di Medau Monte Nieddu, da cui si parte, alla località Is Allineddus, crocevia di molti itinerari nella zona (202 e 207). Si segue inizialmente, per un lungo tratto, la pista forestale, per abbandonarla in corrispondenza di un grosso tornante e raggiungere in breve le strutture di Porcili Mannu (410 m s.l.m.), in origine ovili ora ristrutturati.

Una carrareccia in mezzo al bosco, frequentatissima dai cinghiali, porta in leggera salita a S’Arcu de S’Arena (633 m s.l.m.). Nel valico è possibile procedere per diversi itinerari: si prosegue dunque in direzione ovest, in forte salita, uscendo dal bosco al suo culmine presso P.ta Matta Sola (961 m s.l.m.).

La zona è estremamente panoramica ed il sentiero segue la linea di cresta, proseguendo sul più alto M.te Maxia (1017 m s.l.m.), per poi rientrare nel corbezzolaio sottostante e seguire una mulattiera, in forte discesa, che permette di visitare la zona di Murdegu de Maxias.

Ancora una mulattiera, questa volta in salita, permette invece di tornare sulla linea di cresta che si aveva lasciato nei pressi della punta e giungere quindi alla meta (quest’ultimo tratto è evitabile proseguendo sulla cresta, lungo la sterrata percorsa anche dal sentiero 207).$http://www.sardegnasentieri.it/sentieri/monte-nieddu-allineddus-210